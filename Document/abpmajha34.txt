Maharashtra Vaccination : आजपासून 18 ते 44 वयोगटासाठीही लसीकरण, राज्यात मोजक्या स्वरुपात होणार लसीकरण
मुंबई : राज्यात आजपासून 18 ते 44 वयोगटासाठीही लसीकरण सुरु होणार आहे. मात्र लसींचा पुरवठा कमी असल्याने राज्यात मोजक्या स्वरुपात लसीकरण होणार आहे.  या मोहिमेसाठी राज्याला तीन लाख लसी उपलब्ध झाल्या आहेत. राज्यातील विविध जिल्ह्यात मोजक्या स्वरूपात उद्या हे लसीकरण सुरू होणार आहे.  तीन लाखांपैकी मुंबई, ठाणे आणि पुण्याला प्रत्येकी 20 हजार लसी उपलब्ध होणार आहेत. तर  राज्यातील विविध जिल्ह्यांना लोकसंख्येच्या प्रमाणानुसार 10 हजार, 7500 आणि 5000 लसी असे वाटप करण्यात आलं आहे. 
18 ते 44 वयोगटासाठी लसीकरणाच्या मोहिमेला कोणत्या जिल्ह्याला किती लसी

मुख्यमंत्री उद्धव ठाकरे यांनी देखील उद्यापासून सुरु होणाऱ्या 18 ते 44 वयोगटासाठीच्या लसीकरण मोहीमेबाबत सांगितलं की,  राज्यातील 18 ते 44 वयोगटातील नागरिकांच्या लसीकरणाची जबाबदारी स्वीकारण्यास राज्य शासन तयार असून यासाठी  लागणारी सर्व रक्कम एका चेकद्वारे देऊन लस विकत घेण्याचीही शासनाची तयारी आहे. परंतू लसीची उपलब्धता ही मर्यादित असल्याने 18 ते 44 वयोगटातील नागरिकांनी लगेच उद्यापासून लस केंद्रांवर गर्दी करू नये, कोविन ॲपवर नोंदणी केल्यानंतर जी तारीख आणि वेळ मिळेल त्या दिवशी जाऊन लस घ्यावी असे आवाहन मुख्यमंत्री उद्धव ठाकरे यांनी केले. त्यांनी राज्याची लसीकरणाची क्षमता रोज  10 लाख एवढी असली तरी या वयोगटासाठी फक्त 3 लाख डोस राज्याला मिळाल्याची माहितीही ठाकरे यांनी दिली. 
मुख्यमंत्री म्हणाले, आजपासून 18 ते 44 वयोगटातील नागरिकांना लस देण्यास प्रारंभ होणार आहे. राज्य शासनाने ही लस मोफत देण्याचा निर्णय घेतला आहे. राज्यात या वयोगटात 6 कोटी नागरिक आहेत त्यांना प्रत्येकी 2 डोस म्हटले तरी 12 कोटी लसीची आवश्यकता आहे. आपण दररोज 10 लाख लोकांचे लसीकरण करू शकतो एवढी महाराष्ट्रात क्षमता आहे. परंतू लस वितरण हे ऑक्सीजन आणि रेमडेसिवीर प्रमाणे केंद्र शासनाच्या अखत्यारितील विषय आहे.  
राज्याला उपलब्ध होणारी लस ही मर्यादित आहे. त्यामुळे  थेट लस केंद्रावर जाऊन गर्दी करू नये, लस केंद्रे ही कोविड प्रसाराची केंद्रे होऊ नयेत यासाठी काळजी घेण्याची गरज आहे असेही ते म्हणाले. राज्याला जस जशी लस उपलब्ध होईल तस तशी सर्व नागरिकांना लस देण्याची सुनियोजित व्यवस्था करण्यात आल्याचे मुख्यमंत्री म्हणाले.
